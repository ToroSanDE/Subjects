#falso #scagliola #mantova #decorazione #affresco
falsificare il marmo
falsificare le tarsie...
marmo variegato a motivo 'irreale'

Fra i principali sistemi di decorazione va annoverato quello della marmorizzazione, di cui si è tramandata una formula del sec. 12° (Eraclio, De coloribus et artibus Romanorum, cur. A. Ilg, Wien 1873, p. 73).

Il marmo era simulato ovunque, anche in quelle aree geografiche in cui un osservatore locale difficilmente poteva conoscerne l'aspetto reale, per es. nella Germania settentrionale. A Tours, Poitiers e Saint-Savin-sur-Gartempe la pittura che ricopre i giganteschi pilastri di muratura simula un tipo di marmo che non esiste in natura (Demus, 1968, tav. 101; Klein, 1976; Camus, 1989). Uno degli esempi più interessanti di questo modo di simulare colonne di marmo è forse nella chiesa di St. Peter a Salisburgo (sec. 12°).
L'importanza secondaria attribuita, a livello esecutivo, all'imitazione realistica ha però consentito che venissero decorati i fusti con venature spiraliformi del tutto innaturali (Saint-Savin-sur-Gartempe; battistero di Concordia, presso Portogruaro; parrocchiale di Bochum-Stiepel in Vestfalia). 
Un basamento di finto marmo era finalizzato a dare maggiore monumentalità alla pittura figurativa. È possibile seguire questo motivo antico attraverso i secoli: a Müstair nel sec. 9°, a San Benigno Canavese (Torino) all'inizio del sec. 11° e ancora a Castel d'Appiano (Alto Adige) nel 12° secolo. 
Nel sec. 14° il carattere ornamentale della venatura è talvolta così accentuato che, senza l'aiuto della tradizione, sarebbe di fatto difficile riconoscere in tali pitture l'intenzione di imitare il marmo (Raimann, 19852, pp. 56-57). Più che altrove il senso della mímesis si rivelò in Italia: nel basamento della cappella degli Scrovegni di Padova Giotto ne dipinse una delle imitazioni più verosimili mai realizzate. 
In alternativa al marmo si raffiguravano, in corrispondenza dei basamenti, anche vele e tappezzerie, temi ripresi anch'essi dal repertorio della pittura decorativa antica: la continuità di tali motivi è testimoniata dalla loro presenza a S. Maria Antiqua a Roma e dai documenti pittorici rinvenuti negli scavi dell'abbazia di Farfa nel Lazio e di S. Maria di Teodote a Pavia.
## Finto marmo
Marmo (dal greco, “pietra splendente”) si definisce “ogni pietra la cui superficie è capace di prendere una lucidatura decorativa”, dando  un’aria di formale solidità e di opulenza all’ambiente che lo circonda.
Non a caso, il marmo è stato il materiale da costruzione più pregiato fin dall’antichità greca  e romana.
Pittori e decoratori cominciano a imitare il marmo con la pittura (“marmorizzazione”) principalmente per due ragioni: anzitutto, i costi per estrarre, tagliare e lucidare il marmo lo rendeva un materiale assai caro e il trasporto dalle cave - situate soprattutto in Italia e in Francia – fino alla destinazione era assai costoso.
In secondo luogo, gran parte dei marmi, trattandosi di un materiale molto compatto, si comportava bene se compressa ma non in tensione: poteva quindi essere usata in blocchi per colonne e muri, o in lastre per pavimentazione o come sottile rivestimento, ma non si prestava invece per soffitti, aggetti e travature. Di conseguenza, anche quando il costo non era un problema, il marmo veniva spesso usato in combinazione con la sua imitazione dipinta. 
Le prime imitazioni di marmo le troviamo nella pittura romana dei dipinti della “Villa dei Misteri” di Pompei, dove le scene di genere su fondo rosso sono incorniciate da riquadri che imitano lastre di marmo o pietre ornamentali lucidate.
Le tecniche più sofisticate del finto marmo vennero perfezionate con il Rinascimento,  in Italia e poi in Francia . Raffaello e il prodigioso “staff” di pittori attorno a lui raccolti, attraverso lo studio delle antichità classiche, recuperano l’uso dell’imitazione del marmo come elemento decorativo.
Nelle Logge Vaticane, a palazzo Madama, e alla Farnesina marmi dipinti occhieggiano continuamente da specchiature e lesene, alternandosi a stucchi e a figurazioni naturalistiche   con un effetto straordinario. Nel Manierismo questa tecnica esecutiva si diffonderà in tutta Europa e  si iniziò a conoscere il procedimento di  marmorizzazione per galleggiamento di colore, con le prime carte decorate a mano a imitazione delle variegature delle pietre.

-> carte marmorizzate veneziane

Attorno alla metà del Seicento, poi, in Baviera e in Emilia, comparvero le prime manifestazioni di stucchi a perfetta imitazione del marmo con tutte le sue varietà. E’ la tecnica del “marmorizzato in gesso scagliola” usato principalmente per rivestimenti di pareti, arredi domestici, ambienti ecclesiastici. Questo singolare procedimento ebbe uno sviluppo grandissimo, fino ad arrivare all’imitazione dell’intarsio.
Nel periodo Neoclassico, l’imitazione del marmo in ogni forma e con ogni tecnica si estese a nuove applicazioni ed espressioni, integrando le più sofisticate tecniche della tradizione settecentesca con l’impiego sempre più diffuso dei colori ad olio. 
Adatta ad ogni superficie, trasparente e brillante consente più morbide e sfumate realizzazioni. Cosi nell’Ottocento si può dire che in Europa quasi ogni città aveva i suoi bravi artigiani come Thomas Kershaw, John Taylor e Giovanni Strada che realizzarono intere stanze con imitazioni che reggevano il più attento esame.
### Scagliola
La tecnica dello stucco, usato per sostituire od evocare materiali più preziosi, affonda le sue origini nell’antichità. Tuttavia la tecnica che ne deriva, la scagliola, intesa quale impasto di selenite, acqua, colla e pigmenti naturali, si sviluppò ed assunse una propria autonomia espressiva a partire dal XVII secolo, trovando poi ampia diffusione in Europa fino a tutto l’Ottocento.
Per quanto riguarda l’Italia, i più antichi manufatti in scagliola vanno ricercati in Emilia Romagna, regione povera i marmi e di pietre pregiate, ma dove è facilmente reperibile la selenite, localizzata in particolar modo nell’Appennino modenese e reggiano. La storiografia ha riconosciuto il primato in questa tecnica a Carpi, in passato importante centro di produzione di opere in scagliola. La cittadina modenese, inoltre, ha dato i natali a Guido Fassi (1584-1649), considerato dagli storici il primo esecutore di manufatti architettonici e decorativi in stucco marmorizzato.

La produzione in scagliola, databile al primo decennio del Seicento, riguardava soprattutto opere plastiche a finto marmo come lapidi, cornici, balaustre per altari; di poco successivi vennero realizzati anche altri manufatti decorativi, come paliotti, tavoli, e pannelli imitanti non solo marmi e pietre dure ma anche materiali diversi quali l'avorio, i metalli, le stoffe ricamate.
Da Carpi e dall’Emilia, la tecnica si diffuse poi in Toscana, Lombardia, Campania ed altre regioni italiane. 
Nel Settecento a Firenze Enrico Hugford (Firenze 1695-1771) e il suo allievo Lamberto Cristiano Gori (Livorno 1730-1801) furono tra i grandi maestri della scagliola fiorentina trasformando la tecnica, più pittorica e meno imitativa, da “semplice artigianato” a vera arte. 
Nell'Ottocento e fino alla metà del secolo la scagliola conservò una stagione fiorente che vide il suo massimo riconoscimento con i Fratelli Pietro e Giuseppe Della Valle, operanti a Livorno e molto noti per la loro particolare tecnica raffinata e “traslucida” molto apprezzata sul mercato internazionale.
La fine del XIX secolo segnò l’epilogo dei manufatti in scagliola con una tecnica riservata quasi esclusivamente alla realizzazione di opere plastiche a finto marmo. Successivamente la tecnica della scagliola ebbe una ripresa che durò fino alla fine del periodo di diffusione dello stile Liberty: usata soprattutto in funzione di stucco marmorizzato, venne utilizzata per l’imitazione di ampie e lucide superfici marmoree, colonne, bassorilievi ed altri elementi architettonici, trovando impiego per la decorazione ed il restauro di edifici sia civili che religiosi. 
Agli inizi del Novecento non mancarono esempi di decorazione in stucco marmorizzato, ma la fine vera e propria venne decretata con l’avvento del Razionalismo e con l’introduzione di nuovi materiali, primo fra tutti il cemento che permise la riproducibilità meccanica e seriale degli oggetti. In molte realtà italiane, nonostante un glorioso passato, la tradizione e la produzione dei manufatti di scagliola è ormai andata definitivamente perduta; in altre, come Firenze, è stata mantenuta da pochi artigiani che hanno cercato di tramandare la tecnica e gli stili tradizionali. 
Solo recentemente stiamo assistendo ad un nuovo interesse e recupero della scagliola, connesso al moderno tentativo di valorizzare la tradizione artigianale locale.

https://artsandculture.google.com/story/1wVxRmeIDg8A8A?hl=it

## Palazzo TE
Notizie storico-critiche: 
La parte inferiore dell'affresco imita una fascia di specchiature marmoree colorate: un uso pittorico di età romana (III stile) già ripreso nel corso del Quattrocento - soprattutto a decorazione di ambienti profani - e caro alla poetica di Giulio Romano, ispirata al modello raffaellesco e incline al virtuosismo dell'imitazione. I princìpi di decoro e convenienza esposti da L.B. Alberti - per i quali i marmi veri sono prerogativa degli spazi sacri - sono rispettati nella villa suburbana del Te, in cui l'imitazione di tali materiali pregiati ricorre con particolare evidenza in questo e in altri ambienti. Le losanghe e le cornici chiare, con venature rosate, imitano assai probabilmente il tipo di marmo pavonazzetto; i fondi delle losanghe alternano porfido rosso e una sorta di nero antico con venature bianche molto accentuate, mentre gli elementi verticali rettangolari fingono il porfido verde di Grecia (o serpentino verde) e il giallo antico. Il numero dei rettangoli - alternativamente con fondo delle losanghe rosso e nero - è di tre sulla parete Sud; cinque sulle pareti Ovest ed Est; due sulla parete Nord. Gli elementi verticali con cerchio giallo centrale sono, complessivamente, 17 (un diciottesimo si collocherebbe, secondo lo schema decorativo, in corrispondenza della cimasa del camino, che lascia intravedere sulla parete una porzione limitata di affresco color giallo).
La fascia a finti marmi è stata realizzata in un'unica pontata per parete (non si riscontrano infatti giunti di intonaco verticali) e successivamente alla decorazione superiore. La pontata risulta infatti soprastante - dunque successiva - alla fascia di intonaco continua che comprende le modanature (cornici) tra i finti marmi e l'inizio dell'intelaiatura architettonica di scene e paesaggi. Ogni lato delle partiture "marmoree" è stato tracciato sull'intonaco fresco tramite incisione diretta con l'aiuto di uno strumento appuntito e di righe. I cerchi gialli appartenenti agli elementi verticali sono marcatamente incisi lungo la circonferenza e presentano un vero e proprio buco al centro (in qualche caso più di uno), segno lasciato sull'intonaco dal compasso. Tale metodo è osservabile lungo la fascia inferiore di tutte e quattro le pareti della stanza ad eccezione della parete Nord, a destra della finestra, dove i comparti geometrici sono stati realizzati tramite battiture di corda. Si potrebbe supporre che anche attraverso incisioni così marcate gli artisti abbiano voluto creare l'illusione dell'incastro tra marmi differenti. La tecnica esecutiva adottata per creare l'illusione del porfido consiste nello spruzzare gocce di colore con le dita dalle setole mozzate di un pennello su un fondo di colore uniforme (rosso o verde).